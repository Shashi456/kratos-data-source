Amir Azrafshan från division 4-laget Djursholm tar över som tränare i Östersund. Kontraktet sträcker sig över sex månader och det finns en option om förlängning på två år. - Det är ett hårt arbete som ligger framför oss, säger han i en kommentar.

I veckan meddelade Östersunds FK att Ian Burchnall skulle lämna sitt tränaruppdrag, men sitta kvar på posten till dess att klubben gjort klart med en efterträdare. Burchnall stod också vid sidlinjen när ÖFK vann mot Falkenberg med 1-0 under lördagen, men det blev engelsmannens sista match i klubben, för nu har man gjort klart med en efteträdare.

Fotbollskanalen kunde i går berätta att Amir Azrafshan från division 4-laget Djursholm var högaktuell att ta över efter Burchnall - och det är också han som ÖFK nu presenterar som sin nya tränare. Kontraktet sträcker sig över sex månader med en option om förlängning på ytterligare två år.

Azrafshan tillträder med omedelbar verkan och tycker att det ska bli spännande att leda laget.

- Ett av de svåraste men också roligaste uppdragen man kan ha i svensk klubbfotboll, säger Amir Azrafshan i en kommentar på klubbens hemsida.

Han fortsätter:

- Det är ett hårt arbete som ligger framför oss men med den tydliga målbild som ÖFK har finns alla möjligheter fortsätter Amir. Mitt fokus nu är att lära känna truppen och att vi gemensamt tar oss an nästa match.

Förutom att ha varit tränare i division 4-laget Djursholm har Azrafshan tidigare varit assisterande i Dalkurd, vilket han var 2017-2018. Mathias Rasteby, ordförande, är nöjd över att man har knutit till sig en ny tränare.

- Vi är idag glada och stolta över att kunna presentera Amir Azrafshan om ny huvudtränare för ÖFK. Allsvenskan är i full gång och för styrelsen är det av yttersta vikt att laget har ett modernt, målinriktat ledarskap som kan hjälpa dem på vägen mot nya segrar – det är vi helt övertygade om att vi har fått nu, säger Rasteby i en kommentar på klubbens hemsida.

ÖFK ställs härnäst mot Malmö FF i allsvenskan. Den matchen spelas på torsdag.