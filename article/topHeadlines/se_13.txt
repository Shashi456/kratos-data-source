Stefan Frylebäck är en amatörastronom som likt många andra skådar efter och fotograferar ovanliga himlafenomen, som månförmörkelse och norrsken, och nu den nyupptäckta kometen. Den upptäcktes så sent som den 27 mars i år av ett av Nasas teleskop. Det formella namnet är C/2020 F3 men kallas Neowise efter det rymdteleskop som först såg den. Kometen är så färsk att man fortfarande inte vet så mycket om den.

– Man har inte kunnat beräkna omloppsbanan än. Man måste följa den längre innan man räkna fram dess bana, säger Frylebäck.

Behöver vara mörkt

Problemet med att se kometen är att det är lite för ljust i Sverige.

– Man får passa på runt ett på natten när det är som mörkast. Så fort solen kommer upp för nära horisonten blir himlen så ljus så man inte kan se den.

Stefan Frylebäck har erfarenhet av att kometen är svår att hitta. Kometen kan ses från hela norra halvklotet, men den går knappast att se med blotta ögat vid våra breddgrader, så man behöver en bra kamera eller kikare för att hitta den. Längre ner på kontinenten kan man möjligen se Neowise om man har bra syn. Det är också svårt att säga hur mycket längre kometen kommer att vara synlig.

– Till slut kommer den så långt ifrån solen att svansen kommer att slockna, men det går gradvis. Men någon dryg vecka till borde det gå att se den om förutsättningarna är rätt, säger Stefan Frylebäck.

I klippet nedan ser du en annan komet, nämligen Borisov som var den första kometen från ett annat solsystem som hälsat på oss. Den passerade solen den 8 december förra året. Starta klippet för att se mer.