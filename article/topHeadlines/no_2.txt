HISTORISK: Renate Blindheim ledet Sotra til seier i sin første obligatoriske kamp som trener for 2. divisjonsklubben. Foto: Vidar Ruud / NTB scanpix

Historisk seier - Renate Blindheim (26) ledet Sotra til drømmestart

LARVIK (VG) (Fram Larvik - Sotra 2–3) Renate Blindheim (26) er den første kvinnelige treneren som har ledet et herrelag i 2. divisjon eller høyere. Bedre debut kunne hun knapt fått.

Oppdatert nå nettopp

19. juni ble Renate Blindheim historisk da hun tok over som trener for 2. divisjonsklubben Sotra. Aldri før har det vært en kvinnelig hovedtrener i 2. divisjon eller høyere.

11. juli ledet hun Sotra i sin første obligatoriske kamp da 2. divisjon ble sparket i gang. Det ble en drømmestart på sesongen for laget som avsluttet 2019-sesongen med elleve kamper uten seier og endte på 9. plass. De tapte også treningskampen mot Åsane.

– Jeg tror vi skal ha et realistisk forhold til hvor vi er, men det var tre veldig viktige poeng spesielt sånn som sesongen er, sier Blindheim etter seieren.

Med seks debutanter i startelleveren fikk Sotra det tøft ut fra start mot laget som kom til kvartfinalen i cupen i 2019. Mame Mor Ndiaye sendte hjemmelaget i ledelsen etter rundt fem minutter.

Stort VG-intervju med Renate Blindheim kan du lese her!

Etter hvilen slo bortelaget tilbake, og snudde kampen på ett (!) minutt. I det 47. minutt mistet Nicolai Bak Grassi Johannessen oversikten og spilte ballen forbi egen målvakt og i eget nett. Minuttet senere fullførte debutant Ole Kallevåg snuoperasjonen.

– Jeg tror ikke det hadde noe med den pausepraten å gjøre. Vi snakket om andre ting enn det som førte til mål. Men vi hadde tro på at vi kunne snu det, og det gjorde vi, sier Blindheim.

Etter 69 minutter økte Lars Oskar Groos Kilen ledelsen, mens hjemmelaget slo tilbake ni minutter før full tid etter kampens andre scoring for Ndiaye. Men Sotra kunne juble for seier, og en drømmestart på sesongen.

– Det var på hengende håret der på slutten, men det var veldig kjekt, sier Blindheim.

Mange tippet Sotra nederst på tabellen. Det gjorde også VGs journalist Wegard Bakkehaug i sin vurdering av 2. divisjonslagene før sesongen.

Publisert: 11.07.20 kl. 17:47 Oppdatert: 11.07.20 kl. 20:34

Les også

Fra andre aviser