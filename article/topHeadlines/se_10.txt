Det har varit ett par turbulenta dagar för Östersunds FK. I torsdags meddelade Norrlandsklubben att de och huvudtränare Ian Burchnall går skilda vägar. Anledningen är att de ser olika på ÖFK:s framtida riktning. Samtidigt stod det klart att han leder laget fram till dess att en ny ersättare hittas.

Under lördagen var engelsmannen på bänken när ÖFK gästade bottenkollegan Falkenberg. Östersund skapade ett par chanser under den första halvleken men utan att lyckas sätta dit den.

I den andra halvleken gav Jordan Attah Kadiri bortalaget ledningen när han snyggt nickade in bollen i bortre. Han firade därefter genom att springa ut till bänken och ge Burchnall en ”coronahälsning”.

– Det är så otroligt snyggt hur han styr in bollen i bortre. Det är ett jättefint mål, säger experten Irma Helin i Dplay.

”Vi gör en dålig match”

Med tre minuter kvar av matchen kom Falkenberg nära kvittering men Aly Kieta fick till slut grepp på bollen. FFF-målvakten Johan Brattberg fick rött kort för målchansutvisning efter att ha dragit omkull Brian Martin vid mittcirkeln. 1-0 blev slutresultatet och Östersunds FK tar därmed tre livsviktiga poäng i bottenstriden.

Tibor Brink Joza var efter matchen kritisk till lagets insats.

– Jag tycker att vi gör en dålig match. Vi förlorar för att vi visar dålig inställning på plan, säger Joza.

Det har spekulerats om vem som tar över efter Ian Burchnall. Ett namn som har nämnts är Amir Azrafshan, tränare för division 4-klubben FC Djursholm. I lördagens match var Azrafshan på plats och såg mötet.