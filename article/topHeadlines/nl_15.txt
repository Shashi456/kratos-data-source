De eerste Premier League-degradant is bekend: het Norwich City van Tim Krul koesterde al weinig illusies op lijfsbehoud en is zaterdagmiddag definitief afgedaald naar het Championship. West Ham United kreeg op Carrow Road alle ruimte om het vonnis te voltrekken.

Michail Antonio groeide met vier doelpunten uit tot de held van The Hammers. De dertigjarige spits passeerde Krul tweemaal met zijn rechter en eenmaal met het hoofd. Plek 17 is na de ontluisterende 0-4 nederlaag in eigen huis definitief onhaalbaar voor Norwich City, dat voor de vijfde (!) keer sinds de invoering van de Premier League zal degraderen.

West Ham bewees zich juist een uitstekende dienst: de ploeg van David Moyes komt op 34 punten na 35 wedstrijden en staat voorlopig zeven punten voor op nummer 18 Bournemouth: The Cherries krijgen zondag een zware tegenstander in de persoon van Leicester City. Ook Watford doet prima zaken en komt op 34 punten: The Hornets knokten zich dankzij twee strafschoppen van Troy Deeney terug van een achterstand en versloegen Newcastle United met 2-1. Bournemouth en Aston Villa moeten alle zeilen bijzetten, maar lijken Norwich City volgend seizoen gezelschap te gaan houden in het Championship.