DØDE I ULYKKE: Politiet har lørdag jobbet med tekniske undersøkelser på ulykkesstedet der 71 år gamle Åge Bratt døde etter en flyulykke. Foto: Privat

Frigir navn etter flyulykke i Meråker

Det var 71 år gamle Åge Bratt som døde etter småflyulykken.

Oppdatert i går 16:10

Han var bosatt i Stjørdal og etterlater seg kone og to barn. Bildet er klarert med de pårørende, skriver politiet i en pressemelding.

– Politiet vil fortsette sin oppfølging av pårørende i denne tragiske hendelsen. Vi vil fortsette etterforskningen for å avklare årsak til ulykken. Det er viktig både for de pårørende og for å se om det finnes tiltak som kan forebygge nye alvorlige hendelser, sier Annar Sparby, politioverbetjent ved Trøndelag politidistrikt.

En mann i 50-årene overlevde ulykken og er innlagt på St. Olavs Hospital. Ved 16-tida lørdag opplyser politiet til VG at mannen er lettere skadd og at tilstanden er stabil.

Politiet har lørdag jobbet med tekniske undersøkelser på ulykkesstedet sammen med Flyhavarikommisjonen.

Flyvraket er nå er fjernet fra området og på vei mot Kjeller, der Flyhavarikommisjonen skal gjøre nærmere undersøkelser.

Det er fortsatt for tidlig å si noe nærmere om hendelsesforløp og årsak til ulykken.

– Nå må vi sy sammen de opplysningene vi får fra havarikommisjonen og de krimtekniske undersøkelsene, sammen med opplysninger vi får fra den overlevende. Summen av dette vil kunne gi oss en årsak, sier Sparby til VG.

Erfarne flygere

Det var fredag at politiet mottok en melding fra alarmsentralen om et fly hadde styrtet kl. 12.58 . Flyet ble funnet kort tid etter, ikke langt unna småflyplassen.

Til NTB sa politioverbetjent i Trøndelag politidistrikt Annar Sparyby at de har et godt håp om å finne årsaken til ulykken.

Han beskriver også de to mennene som var involvert i ulykken som erfarne flygere med tilknytning til en lokal flyklubb.

Publisert: 11.07.20 kl. 15:06 Oppdatert: 11.07.20 kl. 16:10

Fra andre aviser