- När vi bokade hade vi fått sittplatser på tre olika säten på tre olika rader, men raderna var efter varandra. När vi klev ombord på tåget insåg vi att SJ hade bokat in andra personer på sätena bredvid våra, så att främlingar fick sitta bredvid varandra, säger Maria Agostino.

Det var i onsdags den 8 juli som Maria Agostino tog tåget från Stockholm till Malmö tillsammans med sina två små barn som var tre- och fem år gamla.

Men det hon trodde skulle bli en trygg resa blev något helt annat.

– Det känns som att risken att bli smittad när man åker med SJ är ganska hög, säger Maria Agostino.

Maria noterade att åtminstone två andra par i 70-års åldern också hade fått separata sittplatser i tågvagnen och blivit placerade bredvid främlingar.

– Vi såg att även andra blev förvirrade av detta, och tyckte att det var lite underligt att man skulle sitta bredvid främmande personer utifrån smittrisken, säger Maria Agostino.

Maria Agostino är besviken över hur SJ har hanterat coronapandemin.

– Utifrån hur SJ agerar var det inte möjligt att hålla avstånd till andra människor. Det blev ganska skrattretande att höra att SJ uppmanar oss passagerare att följa Folkhälsomyndighetens rekommendationer, men de gör det inte själva, säger hon.

SJ hävdar däremot att de följer Folkhälsomyndighetens rekommendationer.

Tidigare var det möjligt att boka hälften av sittplatserna i en tågvagn. Sedan reserestriktionerna hävdes i mitten av juni, ändrade SJ så att 75 procent av platserna i varje skulle kunna bokas upp.

De nya reglerna trädde i kraft första juli. Det betyder att en vagn inte kan bli helt fullbokad, enligt Christina Psarris på SJ:s pressjour.

– SJ har tagit ett jättestort ansvar och har i tätt samarbete med Folkhälsomyndigheten kommit fram till det här sättet som vi erbjuder platser på vårat tåg, säger Christina Psarris.