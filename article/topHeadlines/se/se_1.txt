Vad hade Elon Musk varit utan finanskrisen?

2008 var han en excentrisk uppstickare, en tech-kuf på äventyr i fordonsindustrin. Tesla, ett okänt namn för de allra flesta, sålde svindyra sportbilar i liten skala och behövde pengar för att komma vidare.

Det var genom president Obamas stora stimulanspaket som företaget kunde fylla på kassan. Tesla lånade knappt 500 miljoner dollar, utvecklade en ny modell och byggde en fabrik i Kalifornien. Snart lanserade företaget sin första vanliga personbil som drevs med el.

I dag tävlar Tesla med Toyota om att räknas som världens högst värderade biltillverkare.

Det statliga lånet? Återbetalt i förtid, med ränta.

President Obamas gröna stimulanser fick hård kritik i samband med att de sjösattes. Men historien har gett planen upprättelse. Sammanlagt 40 miljarder dollar lånades ut till projekt inom förnybar energi. Kreditförlusterna blev minimala. Hela stimulanspaketet, som också innehöll mycket annat, lär ha pumpat upp USA:s bnp med 2-3 procent.

Framgångsexemplen sträcker sig bortom Tesla. Till dem hör bland annat USA:s första solcellsanläggningar i kommersiell skala. Just solenergiindustrin fick sitt riktiga genombrott efter finanskrisen, med priser som föll med runt 90 procent de tio efterföljande åren.

Även om den sammantagna klimateffekten är extremt svårbedömd ledde flera projekt till stora utsläppsminskningar.

Går det att göra om? Fast i ännu större skala?

Internationella Energiorganet, IEA, räknar med att de globala utsläppen kommer att minska med historiska 8 procent i spåren av viruskrisen.

Men effekten blir tillfällig. I IEA:s prognos innebär pandemin ett hack i en stigande linje.

Många länder har tagit fasta på tanken att återhämtningspolitiken efter krisen blir ett tillfälle att faktiskt plana ut utsläppskurvan. EU:s återhämtningsfond – som nu förhandlas – marknadsförs med en tydlig klimatudd. Sydkorea har lanserat en ny ”grön giv” efter pandemin. Angela Merkels tyska stimulanspaket har starka inslag av förnybar omställning. En tredjedel av de 130 miljarder euro som Tyskland planerar att sätta sprätt på är vikta åt klimatåtgärder. En av de strategiska satsningarna gäller grön vätgas.

Även i Sverige talar ministrarna om gröna stimulanser, fast innehållet i ett framtida svensk paket fortfarande är okänt.

Hela denna offensiv vittnar om flera politiska och ekonomiska skiften som har skett på kort tid.

En förskjutning är hur en ledare som Angela Merkel talar om finanspolitiska stimulanser. Att hon gör det över huvud taget är en mindre revolution. Tyskland har tills helt nyligen haft ett slags förbud mot budgetunderskott.

Förr brukade Merkel peka på den sparsamma sydtyska hemmafrun som förebild. Nu uppträder hon som en slipad bayersk företagsledare, som tar stora lån och talar med glöd om sina offensiva satsningar inför sina aktieägare.

Att stimulanserna helst ska vara klimatfokuserade är samtidigt en insikt som har slagit rot bland ekonomer.

Klimatekonomen Nichlas Stern gjorde tidigare i våras ett slags enkät bland beslutsfattare på finansdepartement och centralbanker i hela världen. Resultaten visade stark uppslutning bakom idén om gröna stimulanser.

Ett skäl till det är att många gröna satsningar har visat sig vara lämplig konjunkturpolitik. Att installera solceller är ett bra exempel. För det första är det investeringar som är arbetsintensiva och därför skapar skapligt många jobb per satsad krona. För det andra är satsningen tillfällig. Solcellerna kräver i princip ingen personal när de väl har satts upp.

Det är en viktig sak med konjunkturåtgärder. De ska fungera som brygga över lågkonjunkturen, och inte leda till nya åtaganden som måste fullföljas under den efterföljande högkonjunkturen.

Ytterligare ett ekonomiskt argument som har utvecklats sedan finanskrisen är idén om ett slags grön knuff.

Nationalekonomen Daron Acemoglu, ofta tippad till ekonomipriset till Nobels minne, är en som förespråkar denna teori: En tillfällig drive – det kan vara subventioner eller nya miljöskatter under en period – kan räcka ganska långt för att ekonomin ska växla in på ett mer hållbart spår.

Tanken är att investeringar, teknikskiften och nya innovationer som förverkligas under en begränsad tid finns kvar långt efteråt. Tillfälliga satsningar kan ge varaktiga effekter.

En djup lågkonjunktur kan vara ett alldeles utmärkt tillfälle för den sortens knuff.

Det som framstår som så lockande på papperet är ändå mer komplicerat i verkligheten.

Tajmingen är alltid ett stort problem med stimulanser. Stora investeringar tar tid. Förseningar leder ofta till att satsningarna hamnar fel, mitt i nästa högkonjunktur i stället för i svackan. Då har krispolitiken bara förstärkt ekonomins svängningar.

Riktigt massiva satsningar är därför inte särskilt lämpliga. Att planera, söka tillstånd och bygga klart nya stambanor för tågen – för att ta ett exempel – tar decennier.

Luis Mundaca, professor i miljöekonomi vid Lunds universitet, har gjort en serie utvärderingar av de gröna stimulanser som sjösattes i många länder efter finanskrisen. Han pekar på två viktiga lärdomar.

Den första är att flera länder tenderade att glömma arbetskraften. Det räcker inte att det finns pengar, teknik och projekt som är genomförbara i teorin. Människor behöver få en montörutbildning för att kunna sätta upp solceller. Att omskolningen dröjde gjorde att åtgärderna ofta tappade udd.

För att stimulanserna ska leda till långsiktiga utsläppsminskningar krävs också något mer. Krisprogrammen måste kombineras med styrmedel som sätter tryck på fossilindustrin. Utan skarpa koldioxidskatter eller liknande åtgärder är risken att utsläppen studsar tillbaka när konjunkturen repar sig. Det var, enligt Luis Mundaca, också felet som USA gjorde för drygt tio år sedan.

Förutsättningarna för gröna stimulanser är på flera sätt bättre nu. Särskilt för Sverige. Vår statsskuld är lägre än den har varit på decennier. Många gröna marknader befinner sig i en mognare fas.

Viruskrisen är dessutom speciell. Den ekonomiska krispolitikens första fas har handlat om katastrofhjälp. Det är först i ett senare skede som det kommer att handla om att dämpa en lågkonjunktur genom traditionella stimulanser.

Det ger värdefull förberedelsetid. Ett grönt stimulanspaket skulle kunna bli vältajmat om det lanserades i samband med regeringens höstbudget. Perspektivet borde vara två-tre år.

Men hur skulle ett det kunna se ut?

Att förbättra cykelvägnäten kräver varken långsiktig planering eller storskaliga projekt, skriver Carl Johan von Seth.

Transporterna

1. Bygga laddpunkter. Transportsektorn är ett problembarn i svensk klimatpolitik. Utsläppen går ner ytterst långsamt. Men nu ökar äntligen utbudet av elbilar, och försäljningen stiger snabbt. Laddinfrastrukturen behöver byggas ut. Det statligt stöd för laddstationer som redan finns – i det som kallas Klimatklivet – skulle kunna vidgas.

2. Lägga fler elvägar. Det finns flera testprojekt för elektrifierade vägar i Sverige och en kort sträcka som redan används för tung kommersiell trafik. Fler står redo att byggas om staten ger stöd.

3. Förbättra cykelvägnäten. Cykelkulturen blomstrar och har fått extra skjuts i pandemin. Lundaprofessorn Luis Mundaca pekar också på cykel- och gångtrafik som det bästa ur klimathänseende. Att förbättra cykelvägnäten har också fördelen att det varken kräver lång planering eller storskaliga projekt, utan går att genomföra snabbt.

Utvecklingen av solcellsteknik tog stora steg efter finanskrisen 2008. Foto: Thomas Dressler/ARDEA,

Energin

4. Mer sol- och vindenergi. Stödet till förnybar elproduktion, som löper parallellt i olika system, är redan generöst i Sverige. Det går ändå att stärka de systemen tillfälligt.

5. Lagra den gröna energin. Problemet med grön el är att produktionen går upp och ner. Energin måste därför lagras om den ska spela en större roll i framtidens elmix, och eftersom batterier gör sig dåligt i stor skala behöver andra alternativ utvecklas. Länder som Storbritannien har projekt som Sverige skulle kunna ta intryck av.

6. Uppdatera elnätet. Sveriges transmissionsnät är uråldrigt och i stort behov av en uppdatering, särskilt med tanke på att både elproduktionen och behoven håller på att förändras. En del investeringar kan snabbas på.

7. Testa grön vätgas. Tyskland satsar stort på att utveckla grön vätgas och letar samarbetsparter i världen. Sverige, som redan utvecklar ståltillverkning med vätgas i stället för kol, borde ha intresse av nya projekt.

Holmen pappersbruk i Hallstavik. Foto: Lotta Ögren

Industrin

8. Göra basindustrin grön. Den tunga industrin, särskilt stål och cement, hör till Sveriges stora utsläppare. Det finns redan ett statligt stödprogram för att ställa om gammal processteknik. Det kallas Industriklivet. Men programmet täcker en relativt begränsad kategori investeringar, och villkoren kan göras mer generösa.

9. Fånga koldioxiden. CCS, att fånga och lagra koldioxid under marken, är nödvändigt för att nå klimatmålen. Flera svenska projekt påbörjas i år. Färdiga lagringslösningar finns i Norge, där tekniken använts i över 20 år. Men utvecklingen kan snabbas på. Joseph Hezir, finanschef på USA:s energidepartement under Obamaåren, har jämfört CCS med solcellsindustrin för tio år sedan. Tekniken är mogen och kan få sitt genombrott nu.

10. Skapa minusutsläpp. BECCS är en variant av CCS men där man fångar in koldioxid från biomassa i stället för fossila källor. När det sker minskar halten av koldioxid i atmosfären. Flera projekt har påbörjats i svensk pappersindustri och kraftvärmeproduktion, med stöd från Industriklivet. Men intresset är relativt svalt, och det saknas ekonomiska incitament för att få fart på tekniken.

Naturreservatet Oset utanför Örebro. Foto: Anders Good/TT

De gröna näringarna

11. Lagra mer kol i jorden. Jordlagret på vår planet innehåller betydligt mer kol än hela atmosfären och all växtlighet. Hur människan brukar jorden påverkar hur mycket koldioxid som släpps upp, eller lagras, och med rätt metoder kan jordbruksmark skapa stora negativa utsläpp. En del investeringar och arbete i jordbruket skulle kunna fungera som stimulansåtgärd.

12. Återväta våtmarkerna. Även våtmarker binder stora mängder kol, om de mår bra. Sverige har stora arealer utdikade torvmarker som enligt en studie släpper ut lika mycket växthusgaser som vägtrafiken. Andra våtmarker växer samtidigt igen. Men torvmarker kan återvätas och planteras med bioenergigrödor, och andra typer av våtmarker går att restaurera eller anlägga. För tillfället finns dessutom många svenska våtmarksprojekt som är underfinansierade.

Ett arbetslag anlägger fibernät. Foto: Jonas Lindkvist

Digitaliseringen och bostäderna

13. Gör klart fibernätet. Runt en miljon svenskar saknar fortfarande en modern, snabb internetuppkoppling. Att koppla upp de sista hushållen skulle kunna göras relativt snabbt.

14. Isolera och renovera. Stöd för att energieffektivisera hus är en gammal klimat- och stimulansåtgärd som kan genomföras skapligt fort och med nytta på lång sikt.

Ett laboratorium på Chalmers i Göteborg.

Forskning, utveckling och utbildning

15. Öka de breda forskningsanslagen. Starka universitet skapar jobb och innovation, även i den gröna ekonomin. En studie om miljöteknikföretag i Italien visade att närheten till bra universitetet, särskilt toppuniversitetet i Bologna, fungerar som motor. Att öka anslagen kräver samtidigt ett långsiktigt åtagande.

16. Direkt stöd till grön teknikutveckling. Sverige har en aktiv innovationspolitik med olika former av stöd som går att ansöka från bland annat Energimyndigheten och Vinnova. Tillfälliga program med generösare villkor skulle kunna riktas mot lämpliga områden: energilagring, elektrifierade transporter, koldioxidlagring, bioenergi, biomaterial, växtförädling och livsmedelsproduktion.

17. Omskola grönt. I Sydkoreas ”gröna giv” ingår ett särskilt statligt centrum för gröna yrkesutbildningar. Något liknande skulle kunna arrangeras i Sverige. Universiteten kan också behöva extra pengar för att utbilda ingenjörer med ny kompetens inom exempelvis stålproduktion med vätgas eller inom skogsindustrins nya biomaterial.