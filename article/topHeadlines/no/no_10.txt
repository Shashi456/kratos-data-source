Elon Musk rangeres som verdens syvende rikeste

Mens Tesla-aksjen har klatret forbi konkurrentene på børs, har formuen til Elon Musk fulgt etter. Ifølge Bloombergs milliardærindeks er han nå verdens syvende rikeste mann.

Elon Musk klatrer på Bloombergs rikingliste etter et hittil solid børsår for Tesla-aksjen. Vis mer BRENDAN SMIALOWSKI / AFP

Publisert: Oppdatert: 11. juli 2020 15:46 , Publisert: 11. juli 2020 15:21

Tesla-sjef Elon Musk er nå rikere enn investorlegenden Warren Buffett, ifølge Bloombergs milliardærindeks.

Musk er nå rangert som verdens syvende rikeste mann på listen, som er oppdatert etter at aksjene i Tesla klatret 10,78 prosent på fredag.

Hittil i år er aksjene i bilgiganten opp 269,24 prosent, noe som har gjort Tesla til verdens mest verdifulle bilprodusent.

Buffett har på sin side falt til sin laveste plassering siden Bloomberg startet indeksen i 2012, som E24 omtalte tidligere denne uken. Samme uke ga Buffett sin femtende årlige donasjon til veldedighet.

Ifølge nyhetsbyåret eier Musk omtrent en femtedel av alle de utestående Tesla-aksjene, som utgjør brorparten av formuen hans på 70,5 milliarder dollar. Det tilsvarer en formue på omtrent 665,5 milliarder kroner.

Les også Rapport: Tesla kan bli først i verden med historisk short-milepæl

Les også Ti år med Tesla på børs: Aksjen har banket «alle»

Best betalt

Bloomberg, som også utarbeidet en indeks som følger lønnen og godtgjørelser til toppsjefer, skriver at Elon Musk var direktøren som var best betalt i USA i løpet av 2019.

Dette året tjente Tesla-sjefen 595,3 millioner dollar, eller 5,6 milliarder kroner, ifølge nyhetsbyrået.

Den nest best betalte dette året skal for øvrig ha vært Apple-sjef Tim Cook, med en total utbetaling tilsvarende 1,3 milliarder kroner.

Les også Sissener har tapt «to til tre prosent av fondet» på Tesla

Tek-sjefer preger toppen

Samtidig er det toppsjefer i en rekke teknologigianter som preger toppen av milliardærindeksen.

Øverst finner man verdens rikeste mann, Amazon-sjef Jeff Bezos, som er oppført med en formue på 189 milliarder dollar, tilsvarende 1.785 milliarder kroner.

Microsoft-gründer Bill Gates, med en formue tilsvarende 1.095 milliarder kroner, følger etter på listen, foran Facebook-sjef Mark Zuckerberg med en formue på 878 milliarder kroner.

Over Elon Musk, på henholdsvis 5. og 6. plass, finner man tidligere Microsoft-direktør Steve Ballmer og Larry Page, som er en av grunnleggerne av Google. De er oppført med formuer tilsvarende 725 og 686 milliarder kroner.