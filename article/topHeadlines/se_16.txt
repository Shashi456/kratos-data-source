Bankiren och konstmecenaten Ernest Thiel (1859-1947) var en stor och framstående samlare av framför allt nordisk konst från sekelskiftet 1900. Hela samlingen omfattar närmare 900 verk men det är bara en bråkdel som mer eller mindre permanent pryder väggarna i det lilla palatset på Blockhusudden. De allra flesta av sådan dignitet att man skulle sakna var och en av dem om de byttes ut.

Under det pågående digitaliseringsprojektet av samlingen och Ernest Thiels arkiv har den avgående museichefen Patrik Steorn och hans medarbetare nu plockat ut målningar, teckningar, grafik och skulptur som sällan eller aldrig visats. Det har blivit en mycket sevärd utställning som breddar bilden av samlaren Ernest Thiel. Han köpte ju inte bara verk av kompisarna Bruno Liljefors, Carl Larsson och Eugène Jansson, för att nämna tre av de män i Konstnärsförbundet han särskilt stöttade.