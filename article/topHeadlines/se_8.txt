Mållöst för Hammarby hemma mot Sirius

Av: Makoto Asahara , Robert Laul

Publicerad: 11 juli 2020 kl. 17.01

Uppdaterad: 11 juli 2020 kl. 17.42

Foto: MAXIM THORE / BILDBYRÅN

Ett strömavbrott gav matchen ett ofrivilligt och tillfälligt avbrott.

När det kom till gjorda mål i matchen så var det dock strömavbrott åt båda håll – hela vägen till slutsignalen.

Det allsvenska mötet mellan Hammarby och Sirius slutade mållöst.

– Det är som en lampa som är seg på att tändas, säger Hammarbymittfältaren Serge Junior Martinsson-Ngouali till Dplay.

Hammarby gick in i lördagens hemmamöte mot Sirius i hopp om att studsa tillbaka efter en 0–3-förlust mot Häcken senast.

Men tabelltvåan Sirius, som inför matchen var inne på sin bästa säsongsstart i allsvenskan någonsin, skulle inte direkt agera studsbräda för det på förhand topptippade Stockholmslaget.

Snarare tvärtom i inledningen av matchen.

Den första, knappa, halvtimmen handlade det mesta om gästerna, som med en hög press gav Hammarby rejäla bekymmer. Må så vara att de riktigt vassa målchanserna lyste med sin frånvaro.

– Jag tycker vi blir väldigt långa och utdragna första 20-25. Lite bättre sen utan att bli riktigt, riktigt bra, säger tränare Stefan Billborn på presskonferensen efter matchen.

Strömavbrott

I den andra halvleken bjöds det på något vassare målchanser än vad det gjordes i den första.

Siriusjapanen Yukiya Sugita curlade bollen i stolpen. Hammarbydansken Mads Fenger dundrade in en nickretur, men vinkades av för offside.

Men inga mål fick vi se.

Däremot ett strömavbrott på arenan slutet av matchen som gav ett ofrivilligt speluppehåll – och som till slut innebar hela elva minuters tilläggstid väl när spelet återupptogs.

Och Hammarbymittfältaren Serge Junior Martinsson-Ngouali såg liknelser mellan hemmaplanens strömförsörjning och hemmalagets spel.

– Det är som en lampa som är seg på att tändas, säger mittfältaren till Dplay om sitt lags insats.

”Det är inte över”

En insats som på nytt vittnade om att något verkar saknas i årets upplaga av Hammarby.

Kan det vara mentalt?

– Ja, det tror jag det är mycket. Det går ju troll i det till slut, säger tränare Billborn.

Muamer Tankovic håller med.

– Ja, jag känner det. Det är en uppförsbacke vi har just nu. Vi får inte gnälla utan ska bara borra ner huvudet och jobba oss uppåt, säger Hammarbyanfallaren.

– Så klart det är frustrerande. Jag vet att vi har kvaliteten i laget och kvaliteten att göra det lilla extra. Man kan inte riktigt sätta fingret på vad problemet är.

Däremot är inte Tankovic orolig att glappet upp till toppen börjar bli för stort.

– Nej, man kan inte tappa poäng för många gånger, då är vi ute ur racet. Men det är för tidigt att säga. Massvis med saker kan hända under en säsong, säger Tankovic och lägger till:

– Det är inte över än.

Laddar Matchöversikt

Laddar Tabell

KOPIERA LÄNK

Publicerad: 11 juli 2020 kl. 17.01