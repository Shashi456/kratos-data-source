Flygbolagens kris har blivit allt djupare i och med coronapandemin. När länder har avrått från att resa och efterfrågan har sjunkit har tusentals flighter ställts in – och stora mängder intäkter har gått förlorade.

Enligt Allmänna reklamationsnämnde måste flygbolagen ersätta sina kunder för inställda resor.

SAS har betalat till 700 000

Det har gjort att SAS har betalat tillbaka pengar till över 700 000 resenärer, skriver SVT. Och det är bara hittills – fler väntar på pengar. Exakt hur många är oklart, men SVT rapporterar att det rör sig om tusentals kunder.

Och de kan få vänta länge till.

– Det här är något som vi inte alls har varit förberedda på eller haft system eller processer för att hantera. Det saknar motstycke i vår historia, säger Karin Nyman, kommunikationsdirektör på SAS, till SVT.

Hon betonar att SAS gör allt de kan för att betala tillbaka, och beklagar att en del får vänta.

Så mycket har Norwegian betalat tillbaka

Karin Nyman säger vidare till SVT:

– Vi har satt in extra resurser och det här har högsta prioritet i företaget. Men det kommer att vara de som får vänta i flera månader till.

Karin Nyman vill inte kommentera hur mycket pengar SAS måste betala tillbaka, men säger att det är ”mycket”. Norwegian har betalat tillbaka över 3,5 miljarder norska kronor, motsvarande drygt 3,4 miljarder svenska.