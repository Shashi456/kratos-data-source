Sydafrika: Fem döda i gisslantagning i kyrka

Av: TT

Publicerad: 11 juli 2020 kl. 15.16

Uppdaterad: 11 juli 2020 kl. 17.43

Foto: Gbenga Olamikan/AP/TT Polis i Sydafrika. Bilden har ingen koppling till artikeln. Arkivbild.

Fem personer dödades och tre skadades vid en gisslantagning i en kyrka i Zuurbekom i Gautengprovinsen i Sydafrika, enligt polisen. Fyra av dem hittades döda i en utbränd bil, den femte av dem var en säkerhetsvakt som sköts ihjäl i sin bil när han var på väg till platsen, rapporterar News24.

Polisen larmades tidigt på lördagsmorgonen om en gisslansituation och en skjutning vid kyrkan.

– En grupp beväpnade personer kom till Modisekyrkan och uppges ha attackerat personer som befann sig inomhus, vilket antyder att de kom för att ta över lokalen, säger polisens talesperson Vish Naidoo.

Omkring 40 personer greps, däribland anställda inom polisen och kriminalvården. Dessutom beslagtogs ett 40-tal skjutvapen.

Polisen befriade senare män, kvinnor och barn som hölls gisslan inne på kyrkans område, skriver News24.

Tv-kanalen ENCA rapporterar att händelsen handlar om en ledarstrid i kyrkan. Polisen utreder om så är fallet, enligt News24.

KOPIERA LÄNK