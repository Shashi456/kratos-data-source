Kjendissønnen Brooklyn Beckham (21) har de siste åra blitt koblet til en rekke vakre kvinner, men siden januar har han vært i et forhold med den 25 år gamle skuespilleren Nicola Peltz.

Forholdet bekreftet han på Instagram i januar, i anledning Peltz 25-årsdag. På bildet så man 21-åringen omfavne sin utkårede - som bare var iført et håndkle.

«Gratulerer med dagen, babe. Du har et fantastisk hjerte», skrev han til bildet.

Skru På Lyd Error Error

- Heldigste mannen i verden

Nå har paret besluttet å ta forholdet et steg videre. Det avslører 21-åringen på Instagram-profilen sin.

«For to uker siden spurte jeg min sjelevenn om hun ville gifte seg med meg og hun sa ja! skriver kjendissønnen innledningsvis.

«Jeg er den heldigste mannen i hele verden. Jeg lover å være den beste ektemannen og den beste faren til våre barn en dag. Jeg elsker deg, babe», fortsetter han til et bilde av de nyforlovede turtelduene.

Innlegget har i skrivende stund fått godt over 166 000 likerklikk og gratulasjonene renner inn. Det er mange som åpenbart er lykkelige på vegne av fotballsønnen.

Peltz har også delt gladnyheten på sin Instagram-profil med det samme bildet.

«Du har gjort meg til den heldigste jenta i verden. Jeg kan ikke vente med å tilbringe resten av livet mitt ved din side. Din kjærlighet er den mest dyrebare gaven. Jeg elsker deg så mye, babe», skriver skuespilleren, og legger til at det er 21-åringens lillesøster, Harper Beckham (9), som har tatt bildet.

På Instagram har Brooklyns mor, Victoria Beckham (46), delt et innlegg i anledning sønnens forlovelse.

«Vi kunne ikke vært mer lykkelige over at Brooklyn og Nicola skal gifte seg! Ønsker dere så mye kjærlighet og en livsstid med glede. Vi alle elsker dere begge så mye», skriver hun.

Skru På Lyd Error Error

Milliardærdatter

Brooklyn Beckham har den siste tida delt flere bilder av kjæresten i sosiale medier, og nylig delte han et bilde hvor han beskrev Peltz som «min bestevenn for alltid.»

Peltz på sin side delte et romantisk bilde av hun og Beckham i slutten av mars, hvor hun skrev følgende:

«Jeg dater min bestevenn og det gjør meg så glad».

Beckhams forlovede er født og oppvokst i New York, og er datter av den amerikanske forretningsmannen og milliardæren Nelson Peltz (78) og modell Claudia Heffner Peltz.

25-åringen har blant annet medvirket i filmen «Transformers: Age of Extinction», sammen med stjerner som Mark Wahlberg (49) og Titus Welliver (58).

Brooklyn Beckhams forlovelse kommer rundt ei uke etter at de verdenskjente foreldrene hans David (45) og Victoria Beckham feiret 21 år som mann og kone.

Skru På Lyd Error Error

Delte private bilder

Beckham-paret er å regne som et av de mest stabile parene i kjendisverdenen. Søndag 4. juli 1999 ble paret erklært mann og kone, under et gigantisk bryllup på et slott i Dublin i Irland.

Bryllupsdagen markerte de ved blant annet å dele en rekke tidligere upubliserte bilder på Instagram, der de hyllet ekteskapet og sin kjærlighet til hverandre.

«Vel, for omtrent 23 år siden satt jeg i et rom sammen med Gary Neville (tidligere engelsk fotballspiller, journ.anm.) og Spice Girls var på tv-en. Jeg snudde meg rundt og sa: 'Å, jeg liker hun i den lille, svarte kattedrakta'. Hvem hadde visst at vi alle disse åra seinere skulle feire 21 år som gift, og har fire av de mest perfekte barna. Tusen takk, og gratulerer med bryllupsdagen. Jeg elsker deg», skrev David på Instagram, til en videosnutt av en rekke private bilder av paret, og med Spice Girls-sangen «Say You'll Be There» i bakgrunnen.

«Gratulerer med bryllupsdagen, David. Jeg kan ikke tro at det er 21 år siden vi ga hverandre våre «ja». Fire barn, fire hunder, så mye latter og jeg elsker deg mer hver dag som går», skrev «Spice Girls»-stjerna om ektemannen.

Også hun delte flere private bilder, og hadde lagt på sangen «Something About The Way You Look Tonight» av artisten Elton John (73), som sies å være en god venn av paret.