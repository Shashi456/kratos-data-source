Trump endrer straffen til Roger Stone: – Han er nå en fri mann

Kun dager før han skulle sone sin straff på tre år og fire måneder i fengsel, kuttet president Donald Trump straffen til sin tidligere rådgiver og venn Roger Stone.

Oppdatert nå nettopp

Det får flere til å reagere. Som den første republikaneren i kongressen kritiserer Utah-senator Mitt Romney avgjørelsen lørdag ettermiddag norsk tid:

– Enestående, historisk korrupsjon: en amerikansk president omgjorde straffen til en person som er dømt av en jury for å lyve for å skjerme akkurat den presidenten, skriver han på Twitter.

Det Hvite hus bekreftet fredag kveld omgjøringen av fengselsdommen:

– Roger Stone har allerede lidd nok. Han ble behandlet veldig urettferdig, og som mange andre i denne saken. Han er nå en fri mann, opplyser Det hvite hus.

Stone fortalte fredag at Trump hadde ringt ham for å fortelle at dommen skulle omgjøres. En omgjøring opphever ikke kjennelsen slik en benådning ville, men sikrer at han ikke trenger å sone.

Stone selv mener Trumps avgjørelse ikke kom som en overraskelse, ifølge NBC News. Han beskriver rettskampen som et «mareritt» og «en heksejakt».

– Presidenten har reddet livet mitt. Og han har gitt meg muligheten til å kjempe for oppreisning, sier Roger Stone.

PRESIDENT: Donald Trump. Foto: JIM LO SCALZO / EPA

Stone var dømt til tre år og fire måneders fengsel for å ha løyet til Kongressen, truet et vitne i Russland-etterforskningen og forhindre etterforskningen av Russlands innblanding i valget i 2016.

– Roger Stone var et offer for Russland-bløffen venstresiden og deres allierte i mediene i flere år har brukt for å forsøke å undergrave Trumps presidentskap, heter det i uttalelsen fra Det hvite hus.

Stone skulle i utgangspunktet startet sin soning tirsdag.

Det hvite hus offentliggjorde at straffen var blitt endret kort tid etter at en ankedomstol avviste Stones forespørsel om å utsette soningen.

– To rettssystemer

Toppdemokraten Adam Schiff, som ledet riksrettshøringene mot Trump i fjor, reagerte umiddelbart:

– Med Trump er det nå to rettssystemer i USA: Ett for Trumps kriminelle venner og ett for alle andre, skrev han til NBC News.

– President Trump har nok en gang misbrukt sin makt, skriver Joe Bidens talsmann, Bill Russo, på Twitter.

Biden selv tok også til Twitter for å kritisere Trumps avgjørelse: «Vi bør ikke være overrasket hvis han mener han står over loven», skriver han:

Aktoratet trakk seg

I februar i år ble det kjent at alle fire medlemmene av aktoratet trakk seg etter at det ble kjent at justisdepartement vil gripe inn og anbefale lavere straff for Stone.

De la først ned påstand om mellom syv og ni års fengsel.

– Dette er en grusom og veldig urettferdig situasjon, skrev Trump på Twitter om aktoratets påstand.

Bare timer etter Trumps melding opplyste justisdepartementet at det vil anbefale lavere straff for Stone. Dager senere han altså dømt til tre år og fire måneders fengsel.

Trump benektet at det var han som har bedt justisdepartementet om å gripe inn, men sa at han «kunne gjort det om han hadde ønsket».

Dette sa Trump om Stone i februar:

– Truer vanlige rettsprosesser

Dette er ikke første gang dømte venner og samarbeidspartnere av Trump får hjelp fra presidenten.

I mai ble det kjent at justisdepartementet henlegger saken mot Trumps tidligere nasjonale sikkerhetsrådgiver Michael Flynn.

– Han er en uskyldig mann, sa Trump, samtidig som han kalte de som bidro til etterforskningen «menneskelig avskum».

Trump har også uttalt at han «sterkt vurderte» å benåde Flynn, som i 2017 erklærte seg skyldig i å ha løyet til FBI. Han trakk tilståelsen tidligere i år.

les også Dommer vil overprøve ankedomstolens avgjørelse

En ankedomstol forkastet i juni saken, og opprettholdt justisdepartementets avgjørelse. Det fikk dommeren i saken til å reagere.

I anmodningen til den føderale ankedomstolen i District of Columbia skriver dommer Emmet G. Sullivan at forkastingen av anklagene «truer med å snu opp ned på vanlig rettsprosess», melder NBC.

I tillegg fikk den føderale statsadvokaten Geoffrey S. Berman i juni sparken fra justisdepartementet. Han har ledet etterforskningen mot flere av Trumps tidligere og nåværende allierte. Blant annet saken mot hans tidligere advokat Michael Cohen.

– Jeg har kjent Trump i 40 år. Han har en utrolig sans for rettferdighet. Han er klar over at de prøver å ødelegge Michael Flynn, nå prøver å ødelegge meg og prøver å ødelegge ham, sa Stone i et intervju med Fox News tidligere denne uken.

Publisert: 11.07.20 kl. 02:31 Oppdatert: 12.07.20 kl. 00:56

Les også

Mer om USA Donald Trump

Fra andre aviser