È stato un altro sabato di passione per la Ferrari. L’acqua doveva aiutare a ridurre le distanze, non è successo. Charles Leclerc eliminato in Q2 con l’11° tempo e finito sotto investigazione per una doppia infrazione. Aver ostacolato Kvyat e non aver osservato una bandiera rossa. È stato penalizzato di tre posizioni, partirà 14°.



È Vettel a chiudere la top 10. Un disastro bis sul circuito del Red Bull Ring, come una settimana fa al sole.In Austria di vagamente rosso davanti c’è solo il sorriso di Carlos Sainz, prossimo erede di Vettel, capace di spingere la McLaren dietro alla Red Bull di Max Verstappen alla Mercedes nera di Lewis Hamilton. Straordinario protagonista di queste qualifiche allagate, infide, difficilissime.

È emersa tutta la bravura del sei volte campione del mondo, un anfibio in grado di conquistare le ultime cinque partenze al palo umide su sei. «Mi ricordo di quando da ragazzino correvo sui kart in condizioni ancora peggiori di questi, mi esalta questo tempo». E si è visto, come certifica il mostruoso vantaggio di oltre un secondo sull’olandese. Ci ha provato in ogni modo Verstappen a soffiargli il posto, anche rischiando tantissimo nel finale.

Ma non è bastato. Hamilton si è dimostrato di un’altra categoria come la macchina che guida. Più forte del meteo. E del compagno Valtteri Bottas, quarto in seconda fila. Il diluvio stiriano ha rimescolato le carte e livellato i valori in campo: sorprendente il quinto tempo di Esteban Ocon con la Renault davanti ad Alexander Albon su Red Bull.

Per non parlare dell’exploit di Pierre Gasly (7°) con l’Alpha Tauri (Ex Toro Rosso) . Al rovescio ha stupito l’eliminazione nella prima fase delle qualifiche di Sergio Perez, il messicano sull’asciutto con la «Mercedes rosa» era un fulmine. È andato leggermente meglio il coinquilino di garage Lance Stroll (13°). Ma siccome domenica in gara si dovrebbe correre sull’asciutto aspettiamoci rimonte e altri colpi di scena su una pista che ne ha già regalati sette giorni fa.

La Ferrari si aggrappa alla speranza di un gara pazza, di ripetere la rimonta di domenica scorsa. Non sarà affatto facile né scontato, la macchina nonostante gli aggiornamenti è apparsa in forte ritardo anche sul bagnato, nonostante il lavoro dei tecnici per aumentare il carico aerodinamico che dovrebbe migliorare l’aderenza sull’acqua. Il distacco dalle Mercedes è raddoppiato, Seb è finito a oltre 2 secondi da Hamilton.

Non si è salvato nemmeno Leclerc, eliminato nel Q2,: il monegasco ha insistito con il muretto per restare in pista nel tentativo di migliorare il tempo e salvarsi dalla tagliola. Ma non ci è riuscito anche perché in quel momento la pioggia è aumentata d’intensità. «Non siamo abbastanza veloci per adesso, anche io devo migliorare la guida in queste condizioni. C’è ancora del lavoro da fare, perché siamo a 1,8 secondi. Sapevo che sarebbe stata una situazione difficile, ho optato per un set-up più aggressivo che sull’asciutto era positivo». Una mossa che potrebbe rivelarsi utile in gara: «L’obiettivo per domani è che la macchina sull’asciutto sia migliore e credo abbiamo fatto la scelta giusta».