Protester mot gripande av rysk guvernör

Av: TT

Publicerad: 11 juli 2020 kl. 17.14



1 av 2 | Foto: Igor Volkov/AP/TT Demonstranterna höll upp plakat med Sergej Furgals porträtt.

Tiotusentals demonstranter tågade längs gatorna i Chabarovsk i östra Ryssland för att protestera mot gripandet av den lokale guvernören Sergej Furgal.

Guvernören anklagas för att ha beordrat flera mord på affärsmän för 15 år sedan.

Minst 10 000 demonstranter, enligt vissa bedömningar deltog så många som 40 000, tågade i Chabarovsk under lördagen för att visa sitt stöd för Sergej Furgal. Men demonstranterna riktade även sitt missnöje mot president Vladimir Putin och regeringen i Moskva.

Tv-bilder från demonstrationen visar hur deltagarna ropade slagord som "frihet", "Försvinn, Moskva" och "Sergej Furgal är vårt val", samt höll plakat med krav på att Furgal ska flygas tillbaka från Moskva för att utredas lokalt.

I fredags bestämde en domstol i Moskva att Furgal ska hållas kvar i häktet i två månader i väntan på rättegång för de påstådda beställningsmorden.

Protesterna, som var ovanligt stora för ryska städer utanför Moskva och S:t Petersburg, rapporteras ha avlöpt fredligt och utan polisingripanden.

Mindre demonstrationer hölls även i andra städer i Chabarovskregionen.

Fler än 40 000 personer har undertecknat ett upprop som kräver att Furgal frisläpps.

Furgal vann guvernörsvalet 2018 med stöd av 70 procent av väljarna.

KOPIERA LÄNK