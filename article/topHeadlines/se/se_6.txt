Efter de dubbla SM-gulden 2016 och 2017 har Linköping haft ett par tyngre säsonger i damallsvenskan. Men nu har östgötskorna skaffat sig en superstart.

3-0 hemma mot Växjö i premiären på hemmaplan, följdes upp av 2-1 borta mot Vittsjö och under lördagen 1-0 hemma mot Djurgården.

Detta efter tre mål av nyförvärvet Ebere Orji – det 27-åriga nigerianska nyförvärvet med Umeå som senaste klubbadress.

Kanu matchens enda målskytt

Mot Djurgården var det ett annat nyförvärv från Nigeria som slog till sin första fullträff i LFC-dressen – nämligen landslagsspelaren Uchenna Kanu.

I 16:e minuten fick den 23-åriga anfallaren drömträff på volley efter Frida Maanums inlägg – bollen satt stenhårt intill stolpen utan chans för gästernas målvakt Kathrine Östergaard Larsen.

Åtta minuter senare rullade Orji in vad alla trodde var hennes mål nummer fyra för säsongen, efter en riktigt snabb omställning tillsammans med Kanu. Men det dömdes mycket tveksamt bort på grund av offside.

Linköping styrde det mesta av händelserna. Den enda hos Djurgården som skapade en del problem innan paus var Olivia Schough. Men landslagsspelaren lyckades inte få till det i avslutningsögonblicken.

Hurtig tillbaka

I den andra halvleken stressade Schough till sig ett par bollar och serverade på en av dessa Malin Diaz Pettersson – som där hade lagets bästa chans. Men via en försvarare styrdes skottet till hörna.

För övrigt hade Linköping koll på de flesta situationerna och hotade även en del framåt genom framför allt snabba Kanu.

En kvart före full tid fick landslagsforwarden Lina Hurtig hoppa in för första gången den här säsongen efter sin skada.

Djurgården lyfte upp spelet och pressade på slutet – men lyckades inte överlista målvakten Matilda Haglund.